<div class="section-bar">
    <div class="container">
        <div class="row">
            <div class="bar col">
                <h2>Wielopiętrowe życie w niskim świecie</h2>
            </div>
        </div>
    </div>
</div>
<div class="section-entry">
    <div class="container">
        <div class="row">
            <div class="col-12 box-photo">
                <img src="data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==" data-src="../../../img/3.jpg" class="card-img-top lazy"
                     title="Tatry o wschodzie słońca/M.Rośko" alt="Zdjęcie zimowych Tatr o wschodzie słońca widzianych z Mogielicy/M.Rośko">
            </div>
            <ul class="list-unstyled tags">
                <li>Christian de Cherge</li>
                <li>trapiści</li>
                <li>mnich</li>
                <li>świętość</li>
                <li>życie</li>
                <li>marzenia</li>
                <li>ludzie Boga</li>
                <li>książka</li>
                <li>herozim</li>
                <li>męczeństwo</li>
                <li>genialne życie</li>
                <li>wolność</li>
            </ul>
            <div class="col-12 col-lg-8 m-lg-auto">
                <p>
                    Osobą i życiem Christiana de Cherge zainteresowałam się po raz pierwszy po medytacji nad jego testamentem. Już wtedy dostrzegłam, jak
                    genialny był to człowiek. Czułam to, ale nie widziałam dlaczego jest mi tak bliski? Co w nim jest? Po lekturze testamentu zapragnęłam poznać
                    go bardziej. Internet, chociaż to podobno skarbnica wiedzy, pozwolił jedynie na zgłębienie prostych faktów z jego życiorysu: data urodzenia,
                    krótki rys jak został trapistą, co działo się z nim w Algierii, jak zginął. Trochę więcej można było przeczytać na temat faktów związanych z
                    jego śmiercią i późniejszą beatyfikacją - kościół katolicki wyniósł Christiana, razem z pozostałymi zamordowanymi współbraćmi algierskiego
                    klasztoru do godności błogosławionych. Jednak to w dalszym ciągu nie były informacje, które pozwoliłyby mi na spotkanie Christiana jako
                    człowieka. Klimat jego życia nieco bardziej pomógł mi odnaleźć film Ludzie Boga reżyserii Xaviera Beauvios. Film przybliża kulminacyjne
                    punkty życia mnichów w klasztorze Tibhirine w Algierii oraz daje poruszające świadectwo dialogu, męczeństwa i śmierci zakonników (na
                    marginesie film spotkał się ze świetnymi recenzjami krytyków, nagrodzony Grand Prix Cannes oraz francuskim Cesarem). Natomiast po jego
                    lekturze w dalszym ciągu odczuwałam głód w poznaniu tej świetlistej postaci, jaką wydawał mi się być przełożony wspólnoty w Tibhirine -
                    Christian.</p>
                <p>
                    Dlatego następnym krokiem była lektura książki „Ludzie Boga”. Książka jest zbiorem pism Christiana de Cherge z lat 1974-1996. Już po
                    przeczytaniu kilku pierwszych stron stwierdziłam, że trzymam w ręku ogromny skarb. W tej lekturze niewątpliwie spotkałam Christiana: tego
                    prawdziwego, który owszem został zamordowany, ponieważ pozostał wierny swojemu powołaniu (albo jak twierdzą niektórzy naiwnie igrał z
                    Islamem), ale przede wszystkim spotkałam człowieka, który każdego dnia wyrażał swój podziw nad każdym stworzonym człowiekiem: tym inaczej
                    myślącym, tym o różnym kolorze skóry, innych zdolnościach, majątku, tym mówiącym obcym językiem oraz wierzącym inaczej. Christian odnajdywał
                    sens w każdym dniu i w każdej sytuacji jaką dano mu było przeżyć. Kontemplował życie, które nie ma sufitu, które w żaden sposób nie jest
                    limitowane. Jednocześnie dopingował siebie i innych, aby wciąż wzrastać. Jak pisał o tym w książce tego nauczyła go modlitwa:
                </p>
                <p><i>
                    „(...) życie nie jest sytuacją osiągniętą raz na zawsze, ale jest pragnieniem, które ma wzrastać stopniowo, niczym wielopiętrowy dom. Nie
                    żyjemy długo na jednym poziomie na tym niskim świecie."
                </i></p>
                <p>
                    Cytowane słowa to jedne z wielu z książki zasługujące na dłuższą medytację oraz (jeżeli jesteś wierzący) na rachunek sumienia.
                </p>
                <p>
                    Czy faktycznie moje życie wygląda tak, że dobudowuję kolejne piętra, wznosząc się w górę? Czy może odwrotnie: to, co buduje, to potężne okopy
                    głęboko osadzone w betonowych fundamentach, od których nie chcę się oderwać? Czy pamiętam, że moim przeznaczeniem są wysokie loty? A gdzie w
                    tym wszystkim jest drugi człowiek? Jest rywalem, któremu muszę dokopać czy partnerem, z którym idę ramię w ramię?
                </p>
                <p>
                    Człowiek pewnego dnia, będzie musiał odejść z niskiego świata a o wartościowości życia, które przeżył chyba nie będzie świadczyć ilość przeżytych lat i rodzaj
                    śmierci, jaką zginął. Być może zamiast nieustannie zamartwiać się o zaspokajanie wszystkich potrzeb wielkiego świata i wartości, które muszę
                    za wszelką cenę obronić, lepiej kontemplować małość tegoż i chwalić wolność nam daną i zadaną, która wznosi nas ku górze?
                </p>
                <p>
                    <a href="https://en.wikipedia.org/wiki/Christian_de_Cherg%C3%A9" title="Więcej o postaci" class="btn-more-character" alt="Więcej o postaci">Więcej o postaci</a>
                </p>
            </div>
        </div>
    </div>
</div>